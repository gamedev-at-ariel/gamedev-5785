<div dir='rtl' lang='he'>

חוקי המשחק
==========

הקורס שאנחנו נמצאים בו הוא לא רק קורס לפיתוח משחקים – הוא בעצמו משחק. אין מבחן –
הציון נקבע ע"י צבירת נקודות.

איך צוברים נקודות?
------------------

א.   **מטלות שבועיות**: פתרון המטלה השבועית עד יום לפני ההרצאה הבאה מזכה כל חבר/ת
    צוות ב-**3** נקודות. פתרון באיחור של שבוע לכל היותר מזכה בנקודה **1**.
    יהיו כ-9 מטלות כאלו (המספר עשוי להשתנות במהלך הסמסטר).

ב.   **התקדמות בפיתוח המשחק שלכם**: התקדמות בהתאם להוראות מזכה כל חבר/ת צוות
    ב-**3** נקודות. התקדמות באיחור של שבוע לכל היותר מזכה בנקודה **1**.
    יהיו כ-9 מטלות כאלו (המספר עשוי להשתנות במהלך הסמסטר).
 
 סטודנטים המשרתים במילואים לזמן ממושך, ואינם יכולים להגיש בזמן,
יוכלו להגיש באיחור (באישור מזכירות המחלקה).

ג.   **הצגה בהרצאה**: בכל הרצאה ייבחרו הפתרונות הטובים ביותר למטלה השבועית. 
    הצגה מוצלחת מזכה ב-**12** נקודות.
    שימו לב - ההצגה היא אישית, והניקוד יינתן רק לחבר/ת הצוות שהציג/ה בהרצאה.
    אם כמה חברי-צוות הציגו ביחד, הניקוד יתחלק ביניהם, לדוגמה, 
    אם שני חברי צוות הציגו ביחד - כל מציג/ה י/תקבל **6** נקודות.
    כדי להתמודד על הצגה, יש לפנות למתרגל הקורס לאחר הגשת הפתרון במודל,
    ולשלוח לו את הפתרון. 
    תשובות יישלחו לפני תחילת השיעור.
 
  עקרונית, כדי להציג יש להגיע להרצאה.
  סטודנטים המשרתים במילואים לזמן ממושך, ואינם יכולים להגיע לכמה הרצאות (- באישור מזכירות המחלקה), יקבלו אישור חריג להציג בשעות הקבלה.

ד.   **הצגת המשחק שלכם:** בתקופת הבחינות מתוכנן יום הצגת משחקים
    שפיתחתם בקורס. ייתכן שישתתפו בו שופטים מחברות פיתוח משחקי מחשב בישראל. **הנוכחות חובה**. הצגת המשחק שלכם ביום זה
    מזכה כל חבר/ת צוות ב-**10** נקודות - בתנאי שהמשחק שלכם תקין ועובד ביום ההצגה,
    כך שאפשר לשחק בו לפחות חמש דקות בלי להשתעמם ובלי להיתקל בבאגים.

ה.   **הצטיינות בפיתוח משחק**: שלושת הצוותים שהמשחק שלהם יזכה בדירוג השופטים הגבוה
    ביותר ביום הצגת המשחקים יזכו ב-10 נקודות לכל אחד מחברי הצוות. *סעיף זה
    יתקיים רק אם אכן נצליח להשיג שופטים ליום הצגת המשחקים.*

עבודת צוות
----------

פיתוח משחק הוא עבודת צוות – חשוב לעבוד בצוות כדי לוודא שהמשחק מעניין לא רק את מי
שפיתח אותו אלא גם אנשים נוספים. 
מומלץ מאד לעבוד בזוגות.
מותר גם לעבוד לבד - אבל עומס העבודה יהיה גדול יותר.
מותר גם לעבוד בשלשות - אבל הציון עלול להיות נמוך יותר אם מתחלקים בזכות להציג את הפתרון בשיעור.

חשוב שכל חברי-הצוות ישתתפו בעבודה. אני יודע שאתם מאד טובי-לב ואוהבים לעזור,
וכשמישהו מבקש מכם לרשום את השם שלו על המטלה שלכם, אתם מסכימים בשמחה, כי ממילא
עשיתם את העבודה, אז מה אכפת לכם לעזור לחבר... זה יפה מאד, וכשיש בחינה סופית זה
לא מפריע כי בבחינה רואים מי למד ומי לא. אבל בקורס כזה, שאין בו מבחן וכולו מסתמך
על עבודה במהלך הסמסטר, חשוב שכל חברי הצוות ישתתפו בעבודה.

לכן, בחלק מהמטלות, כמות העבודה תהיה תלויה במספר חברי הצוות. למשל, אם צריך לשחק
במשחק מסויים ולתאר את חוויית השחקן, אז כל חבר-צוות צריך לכתוב תיאור אישי; אם צריך
להמציא רעיונות מקוריים, אז מספר הרעיונות יהיה נניח N+1 (כאשר N הוא מספר חברי
הצוות), וכד'. עדיין כדאי לעבוד בצוות כי חלק מהעבודה משותף, אבל כדאי להוסיף רק
חברים שעובדים.

יש לדווח בכתב על כל עזרה שקיבלתם בהגשת המטלה, בהתאם ל[תקנון היושר של המחלקה](https://www.ariel.ac.il/wp/cs/wp-content/uploads/sites/88/2020/08/Guidelines-for-Academic-Integrity.pdf).

</div>
